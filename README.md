# BeAReferee

“Be a Referee” nasce dall’esigenza di fornire agli associati dell’Associazione Italiana Arbitri (AIA) uno strumento facile ed intuitivo per gestire le varie problematiche della comunicazione della macchina arbitrale. In particolare il sistema si sofferma sulla necessità di un arbitro e di un osservatore di tenersi aggiornato sulla propria carriera in tempo reale, ovviando quelle che erano le difficoltà comunicative dell’era pre-digitale, e sulla necessità da parte del presidente di poter amministrare la sezione, e dunque gli associati, in tempi più brevi, in maniera più accurata e senza grosse difficoltà. In passato, infatti, quest’ultimo, in fase di designazione, doveva tassativamente avvalersi della classica corrispondenza (lettere e raccomandate) con gli annessi rischi (ritardi, perdite nei centri postali) che causavano difficoltà all’arbitro designato e di conseguenza a tutta la sezione. La gestione degli associati era affidata al “nero su bianco”, con tutti i problemi che una lunga burocrazia può causare. Lo stesso problema si realizzava con i rimborsi spese che spettavano agli arbitri ed osservatori, che avvenivano per mezzo di assegni bancari inviati per posta. Con l’avvento di Internet e dei computer la tecnologia ha fornito strumenti sempre più pratici e comodi (come le e-mail) per notificare agli associati partite assegnate o eventi vari (raduni, riunioni, scadenze). Tuttavia non forniva supporti in tempo reale, non permetteva agli associati la gestione della propria vita all’interno dell’associazione e non rendeva certamente la vita più semplice ai presidenti, costretti sempre e comunque a far uso di moduli scritti a mano e di una ancora larga burocrazia. “Be a Referee” vuole essere un sistema nuovo, che implementa tutte le funzioni in chiave moderna, pratica e completa: fornire una piattaforma semplice da usare per tutti, sempre aggiornata in tempo reale e con una grafica essenziale che permetta di essere utilizzata con velocità sia su dispositivi fissi che mobile.  
